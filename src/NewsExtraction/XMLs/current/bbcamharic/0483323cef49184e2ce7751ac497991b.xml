<?xml version="1.0" encoding="UTF-8" standalone="no"?>
<add><doc>
<field name="id">com.bbc.www:https/amharic/articles/ckg4w1dleyyo</field>
<field name="title">በፌደራል መንግሥት የ2018 በጀት ውስጥ ለአዲስ አበባ ከተማ የሚሰጥ የበጀት ድጋፍ ሳይካተት ቀረ</field>
<field name="name">በፌደራል መንግሥት የ2018 በጀት ውስጥ ለአዲስ አበባ ከተማ የሚሰጥ የበጀት ድጋፍ ሳይካተት ቀረ</field>
<field name="created">2025-06-11T00:00:00Z</field>
<field name="desc">ዜና፣ ትንታኔ እና ታሪኮችን በቀጥታ በዋትስአፕ ለማግኘት ይህን በመጫን የቻናላችን አባል ይሁኑ! End of podcast promotion በገንዘብ ሚኒስቴር የተዘጋጁት የበጀት ሰነዶች በፌደራል መንግሥት የበጀትም ሆነ የዘላቂ ልማት ግቦች ማስፈጸሚያ ድጋፎች ውስጥ የአዲስ አበባ ከተማ አስተዳደርን አላካተቱም። እስካሁን በነበረው አሠራር የአዲስ አበባ ከተማ ከክልሎች እና ከድሬዳዋ ከተማ አስተዳደር ጋር በተመሳሳይ የበጀት ድጋፍ እና የዘላቂ ልማት ግቦች ማስፈጸሚያ ድጋፍ ድልድሎች ውስጥ ይካተት ነበር። በ2017 በጀት ላይ ለአዲስ አበባ ከተማ ተመድቦ የነበረው የበጀት ድጋፍ 5.4 ቢሊዮን ብር ነው። ባለፉት ዓመታት ዓመታዊ በጀቱ በከፍተኛ መጠን እያደገ የመጣው አዲስ አበባ ከተማ አስተዳደር፤ ባለፈው ሚያዝያ ያጸደቀውን ተጨማሪ ገንዘብ ጨምሮ ዘንድሮ አጠቃላይ በጀቱ 241.8 ቢሊዮን ብር ደርሷል። የከተማ አስተዳደሩ ባለፉት ዓመታት የበጀት ዕቅዱን ሲያጸድቅ በሚዘረዝራቸው የገቢ ምንጮች ውስጥ ከሌሎች ክልሎች በተለየ ከፌደራል መንግሥት የሚመደብለትን የድጋፍ ገንዘብ አላካተተም። የከተማ አስተዳደሩ በበጀት ዕቅዱ በገቢ ምንጭነት ታሳቢ የሚያደርጋቸው ዋነኛ ዘርፎች ታክስ፣ ታክስ ያልሆኑ ገቢዎች፣ ማዘጋጃ ቤታዊ ገቢዎች እና የመንገድ ፈንድ ናቸው። ከውጭ እርዳታ እና ብድር የሚገኝ ገንዘብም ሌላኛው የከተማ አስተዳደሩ የበጀት ምንጭ ነው። ከሦስት ዓመት ገደማ በፊት የ2016 በጀት ለከተማ አስተዳደሩ ምክር ቤት በቀረበበት ወቅት አዲስ አበባ ከፌደራል መንግሥት  ሊያገኝ የሚገባው ድርሻ  በገቢ ምንጭነት አለመካተቱ ጥያቄ አስነስቶ ነበር። በወቅቱ ለዚህ ጥያቄ ምላሽ የሰጡት ከንቲባ አዳነች አቤቤ፤ የፌደራል መንግሥት የድጎማ በጀት  ሊሰጥ የሚችል  ቢሆንም  በአንጻራዊነት  የከተማ አስተዳደሩ  የራሱን በጀት መሸፈን ያልቻለበት ትልቅ ችግር አለማጋጠሙን  ተናግረው ነበር። የከተማ አስተዳደሩ የተለያዩ ፕሮጀክቶችን ዕቅድ ለፌደራል መንግሥት በማቅረብ እርዳታ እና ብድር የሚገኝበትን መንገድ እንደሚያመቻች የጠቀሱት ከንቲባዋ፤ ከቀጥታ የበጀት ድጋፍ ውጪ ያሉ እና ፌደራል መንግሥት በአዲስ አበባ ከተማ የሚገነባቸው ፕሮጀክቶችም ከግምት ውስጥ መግባት እንዳለባቸው አሳስበዋል። ጉዳዩን  ትንሽ ፖለቲሳይዝድ ማድረግ እንደተፈለገ  በማንሳት የተቹት ከንቲባ አዳነች፤  የአዲስ አበበ ከተማ ሕዝብ ከፌደራል በጀት የሚነፈገው ወይም የተለየ ተጽዕኖ የሚደረግበት  እንዳልሆነ አስረድተው ነበር። የአዲስ አበባ ከተማ አስተዳደር በዘንድሮው የፌደራል መንግሥት የበጀት ድጋፍ ውስጥ ስላለመካተቱ ጥያቄ ከቢቢሲ የቀረበላቸው የከተማዋ ፋይናንስ ቢሮ ኃላፊ አቶ አብዱልቃድር ሬድዋን፤ የበጀት  ዝርዝሩን ባለመመልከታቸው  አስተያየት ለመስጠት እንደማይችሉ ተናግረዋል። ቢቢሲ በጉዳዩ ላይ ከገንዘብ ሚኒስቴር ማብራሪያ ለማግኘት ያደረጋቸው ጥረቶች አልተሳኩም። ተያያዥ ርዕሶች </field>
<field name="tag">bbcamharic</field>
<field name="group">1</field>
<field name="category">1</field>
<field name="picUrl">_i/thmb/nws/bbcamharic/2025_Jun/d582f5a0cbb07c2ca096f2a0dda2e187.jpg</field>
<field name="sourceUrl">https://www.bbc.com/amharic/articles/ckg4w1dleyyo</field>
<field name="userRating">0</field>
<field name="callToAction">0</field>
<field name="isActive">true</field>
<field name="contributor">alghiwot@gmail.com</field>
</doc></add>
